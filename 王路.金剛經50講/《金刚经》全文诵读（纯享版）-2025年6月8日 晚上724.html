<!doctype html>
<html lang="zh-Hant">
<head>
<meta charset="utf-8">
<meta name="viewport" content="width=device-width,initial-scale=1">
<title>《金刚经》全文诵读（纯享版）</title>
</head>
<body>
<div class="article-cover-wrap"><img src="https://piccdn3.umiwi.com/img/202506/05/202506051002040400611183.jpeg"> <!----> <!----></div>

<div class="article-title iget-common-c1" style="-webkit-box-orient: vertical;">
    《金刚经》全文诵读（纯享版）
  </div>

<div class="article-info"><div class="author"><img src="https://piccdn3.umiwi.com/img/202506/05/202506050842487690295264.jpeg"> <span class="course-title iget-common-c3 iget-common-f4">
        王路·金刚经50讲
      </span></div> <span class="article-publish-time iget-common-c3 iget-common-f4">
      2025年6月8日 晚上7:24
    </span></div>

<div class="article-body"><div class="iget_rich-text-panel--container iget_rich-text-panel__large"><div class="editor-show" style="user-select: none; position: relative;"><div class="dd-audio" data-module-type="custom" style="z-index: 40; position: relative;"><div class="dd-audio-player iget-common-b7"><div class="dd-audio-info"><button class="dd-audio-icon iget-common-b10"><span class="iconfont iget-common-f4 iget-icon-play"></span></button> <div class="dd-audio-block iget-common-c2 iget-common-f5"><span class="audio-title" style="-webkit-box-orient: vertical;">《金刚经》全文诵读.mp3</span> <span class="audio-duration iget-common-c3 iget-common-f6">
          35分17秒
        </span></div></div></div> <div class="audio-tips iget-common-f4 iget-common-c3">
    杰克糖 诵读
  </div></div><div class="article-header header-1" data-module-type="custom" style="text-align: center; z-index: 40; position: relative;"><span data-text-node="1">金刚般若波罗蜜经</span></div><p data-module-type="internal" data-text-node="1" style="text-align: center; white-space: pre-line; z-index: 40; position: relative;">姚秦 天竺三藏鸠摩罗什译</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第一品 法会因由分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">如是我闻：</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">一时，佛在舍(shè)卫国祇(qí)树给(jǐ)孤独园，与大比丘众千二百五十人俱。尔时，世尊食时，著(zhuó)衣持钵(bō)，入舍卫大城乞食。于其城中，次第乞已，还至本处。饭食讫(qì)，收衣钵，洗足已，敷座而坐。</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二品 善现启请分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">时，长老须菩提在大众中即从座起，偏袒右肩，右膝著地，合掌恭敬而白佛言：「希有世尊！如来善护念诸菩萨，善付嘱诸菩萨。世尊！善男子、善女人，发阿耨(nòu)多罗三藐三菩提心，应云何住？云何降(xiáng)伏其心？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛言：「善哉，善哉！须菩提！如汝所说：『如来善护念诸菩萨，善付嘱诸菩萨。』汝今谛听，当为汝说。善男子、善女人，发阿耨多罗三藐三菩提心，应如是住，如是降伏其心。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「唯然。世尊！愿乐欲闻。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第三品 大乘正宗分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「诸菩萨摩诃(hē)萨应如是降伏其心：『所有一切众生之类，若卵生、若胎生、若湿生、若化生，若有色、若无色，若有想、若无想、若非有想非无想，我皆令入无余涅槃(pán)而灭度之。』如是灭度无量、无数、无边众生，实无众生得灭度者。何以故？须菩提！若菩萨有我相、人相、众生相、寿者相，即非菩萨。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第四品 妙行无住分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「复次，须菩提！菩萨于法应无所住行于布施，所谓不住色布施，不住声、香、味、触、法布施。须菩提！菩萨应如是布施，不住于相。何以故？若菩萨不住相布施，其福德不可思量。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？东方虚空可思量不(fǒu)？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！南、西、北方，四维、上、下虚空可思量不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！菩萨无住相布施，福德亦复如是不可思量。须菩提！菩萨但应如所教住。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第五品 如理实见分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？可以身相见如来不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！不可以身相得见如来。何以故？如来所说身相，即非身相。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「凡所有相，皆是虚妄；若见诸相非相，则见如来。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第六品 正信希有分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提白佛言：「世尊！颇有众生，得闻如是言说章句，生实信不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「莫作是说。如来灭后后五百岁，有持戒修福者，于此章句能生信心，以此为实，当知是人不于一佛二佛、三、四、五佛而种善根，已于无量千万佛所种诸善根。闻是章句，乃至一念生净信者，须菩提！如来悉知悉见，是诸众生得如是无量福德。何以故？是诸众生无复我相、人相、众生相、寿者相。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「无法相，亦无非法相。何以故？是诸众生若心取相，则为著我、人、众生、寿者。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「若取法相，即著我、人、众生、寿者。何以故？若取非法相，即著我、人、众生、寿者。是故不应取法，不应取非法。以是义故，如来常说：『汝等比丘，知我说法，如筏喻者，法尚应舍，何况非法。』」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第七品 无得无说分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来得阿耨多罗三藐三菩提耶？如来有所说法耶？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「如我解佛所说义，无有定法名阿耨多罗三藐三菩提，亦无有定法如来可说。何以故？如来所说法，皆不可取、不可说、非法、非非法。所以者何？一切贤圣皆以无为法而有差别。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第八品 依法出生分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？若人满三千大千世界七宝以用布施，是人所得福德，宁为多不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「甚多，世尊！何以故？是福德即非福德性，是故如来说福德多。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「若复有人，于此经中受持乃至四句偈等，为他人说，其福胜彼。何以故？须菩提！一切诸佛及诸佛阿耨多罗三藐三菩提法，皆从此经出。须菩提！所谓佛法者，即非佛法。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第九品 一相无相分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？须陀洹（huán）能作是念，『我得须陀洹果』不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「不也，世尊！何以故？须陀洹名为入流，而无所入，不入色、声、香、味、触、法，是名须陀洹。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？斯陀含能作是念，『我得斯陀含果』不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「不也，世尊！何以故？斯陀含名一往来，而实无往来，是名斯陀含。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？阿那含能作是念，『我得阿那含果』不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「不也，世尊！何以故？阿那含名为不来，而实无来【注】，是故名阿那含。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？阿罗汉能作是念，『我得阿罗汉道』不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「不也，世尊！何以故？实无有法名阿罗汉。世尊！若阿罗汉作是念『我得阿罗汉道』，即为著我、人、众生、寿者。世尊！佛说我得无诤（zhēng）三昧，人中最为第一，是第一离欲阿罗汉。我不作是念：『我是离欲阿罗汉。』世尊！我若作是念『我得阿罗汉道』，世尊则不说须菩提是乐阿兰那行者。以须菩提实无所行，而名须菩提是乐阿兰那行。」</p><div data-module-type="custom" class="original-block-quote" style="z-index: 40; position: relative;"><blockquote data-module-type="internal" data-text-node="1" style="text-align: left; white-space: pre-line;">注：大正藏本为“而实无来”，明本为“而实无不来”，本课程所用《金刚经》底本选择大正藏本。因《金刚般若经疏》:「阿那含，此云不还，亦云不来，欲界结尽，上界证无学，应云不来，略以『无』兼『不』,互文现耳。』<br></blockquote></div> <!----> <!----><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十品 庄严净土分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「于意云何？如来昔在然灯佛所，于法有所得不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「世尊！如来在然灯佛所，于法实无所得。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？菩萨庄严佛土不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！何以故？庄严佛土者，即非庄严，是名庄严。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「是故须菩提，诸菩萨摩诃萨应如是生清净心，不应住色生心，不应住声、香、味、触、法生心，应无所住而生其心。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！譬如有人，身如须弥山王，于意云何？是身为大不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「甚大，世尊！何以故？佛说非身，是名大身。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十一品 无为福胜分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！如恒河中所有沙数(shù)，如是沙等恒河，于意云何？是诸恒河沙宁为多不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「甚多，世尊！但诸恒河尚多无数，何况其沙。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！我今实言告汝，若有善男子、善女人，以七宝满尔所恒河沙数三千大千世界以用布施，得福多不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「甚多，世尊！」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「若善男子、善女人于此经中，乃至受持四句偈等，为他人说，而此福德胜前福德。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十二品 尊重正教分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「复次，须菩提！随说是经，乃至四句偈等，当知此处，一切世间天、人、阿修罗皆应供养，如佛塔庙，何况有人尽能受持读诵？须菩提！当知是人成就最上、第一、希有之法，若是经典所在之处，即为有佛，若尊重弟子。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十三品 如法受持分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">尔时，须菩提白佛言：「世尊！当何名此经？我等云何奉持？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「是经名为『金刚般若(bō rě)波罗蜜』。以是名字，汝当奉持。所以者何？须菩提！佛说般若波罗蜜，即非般若波罗蜜。须菩提！于意云何？如来有所说法不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提白佛言：「世尊！如来无所说。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？三千大千世界所有微尘是为多不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「甚多，世尊！」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！诸微尘，如来说非微尘，是名微尘。如来说世界，非世界，是名世界。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？可以三十二相见如来不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！不可以三十二相得见如来。何以故？如来说三十二相，即是非相，是名三十二相。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十四品 离相寂灭分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">尔时，须菩提闻说是经，深解义趣，涕泪悲泣，而白佛言：「希有世尊！佛说如是甚深经典，我从昔来所得慧眼，未曾得闻如是之经。世尊！若复有人得闻是经，信心清净，则生实相，当知是人，成就第一希有功德。世尊！是实相者，即是非相，是故如来说名实相。世尊！我今得闻如是经典，信解、受持不足为难，若当来世后五百岁，其有众生得闻是经，信解、受持，是人则为第一希有。何以故？此人无我相、人相、众生相、寿者相。所以者何？我相即是非相，人相、众生相、寿者相即是非相。何以故？离一切诸相，即名诸佛。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「如是，如是！若复有人得闻是经，不惊、不怖、不畏，当知是人甚为希有。何以故？须菩提！如来说第一波罗蜜，非第一波罗蜜，是名第一波罗蜜。须菩提！忍辱波罗蜜，如来说非忍辱波罗蜜。何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生瞋恨。须菩提！又念过去于五百世作忍辱仙人，于尔所世，无我相、无人相、无众生相、无寿者相。是故，须菩提！菩萨应离一切相，发阿耨多罗三藐三菩提心，不应住色生心，不应住声、香、味、触、法生心，应生无所住心。若心有住，则为非住。是故，佛说菩萨心不应住色布施。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！菩萨为利益一切众生，应如是布施。如来说：『一切诸相，即是非相。』又说：『一切众生，即非众生。』」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！如来是真语者、实语者、如语者、不诳语者、不异语者。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！如来所得法，此法无实无虚。须菩提！若菩萨心住于法而行布施，如人入暗，则无所见；若菩萨心不住法而行布施，如人有目，日光明照，见种种色。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！当来之世，若有善男子、善女人，能于此经受持、读诵，则为如来以佛智慧悉知是人，悉见是人，皆得成就无量无边功德。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十五品 持经功德分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人，闻此经典，信心不逆，其福胜彼，何况书写、受持、读诵、为人解说。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！以要言之，是经有不可思议、不可称量、无边功德。如来为发大乘者说，为发最上乘者说。若有人能受持、读诵、广为人说，如来悉知是人，悉见是人，皆得成就不可量、不可称、无有边、不可思议功德，如是人等，则为荷担（hè dān）如来阿耨多罗三藐三菩提。何以故？须菩提！若乐小法者，著我见、人见、众生见、寿者见，则于此经，不能听受、读诵、为人解说。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！在在处处若有此经，一切世间天、人、阿修罗所应供养；当知此处则为是塔，皆应恭敬、作礼、围绕，以诸华香而散其处。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十六品 能净业障分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「复次，须菩提！善男子、善女人受持、读诵此经，若为人轻贱，是人先世罪业应堕恶道，以今世人轻贱故，先世罪业则为消灭，当得阿耨多罗三藐三菩提。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！我念过去无量阿僧祇（qí）劫，于然灯佛前，得值八百四千万亿那由他诸佛，悉皆供养承事，无空过者；若复有人，于后末世，能受持、读诵此经，所得功德，于我所供养诸佛功德，百分不及一，千万亿分乃至算数、譬喻所不能及。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若善男子、善女人于后末世，有受持、读诵此经所得功德，我若具说者，或有人闻，心则狂乱，狐疑不信。须菩提！当知是经义不可思议，果报亦不可思议。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十七品 究竟无我分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">尔时，须菩提白佛言：「世尊！善男子、善女人发阿耨多罗三藐三菩提心，云何应住？云何降伏其心？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「善男子、善女人发阿耨多罗三藐三菩提心者，当生如是心：『我应灭度一切众生。灭度一切众生已，而无有一众生实灭度者。』何以故？须菩提！若菩萨有我相、人相、众生相、寿者相，即非菩萨。所以者何？须菩提！实无有法发阿耨多罗三藐三菩提心者。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来于然灯佛所，有法得阿耨多罗三藐三菩提不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！如我解佛所说义，佛于然灯佛所，无有法得阿耨多罗三藐三菩提。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛言：「如是，如是！须菩提！实无有法，如来得阿耨多罗三藐三菩提。须菩提！若有法，如来得阿耨多罗三藐三菩提者，然灯佛则不与我授记：『汝于来世当得作佛，号释迦牟尼。』以实无有法得阿耨多罗三藐三菩提，是故然灯佛与我授记，作是言：『汝于来世当得作佛，号释迦牟尼。』何以故？如来者，即诸法如义。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「若有人言『如来得阿耨多罗三藐三菩提』，须菩提！实无有法，佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚，是故如来说：『一切法皆是佛法。』须菩提！所言一切法者，即非一切法，是故名一切法。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！譬如人身长、大。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「世尊！如来说人身长、大，则为非大身，是名大身。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！菩萨亦如是，若作是言『我当灭度无量众生』，则不名菩萨。何以故？须菩提！实无有法名为菩萨。是故，佛说：『一切法无我、无人、无众生、无寿者。』须菩提！若菩萨作是言『我当庄严佛土』，是不名菩萨。何以故？如来说庄严佛土者，即非庄严，是名庄严。须菩提！若菩萨通达无我、法者，如来说名真是菩萨。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十八品 一体同观分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来有肉眼不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，世尊！如来有肉眼。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来有天眼不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，世尊！如来有天眼。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来有慧眼不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，世尊！如来有慧眼。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来有法眼不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，世尊！如来有法眼。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来有佛眼不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，世尊！如来有佛眼。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？恒河中所有沙，佛说是沙不？ 」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，世尊！如来说是沙。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如一恒河中所有沙，有如是等恒河，是诸恒河所有沙数佛世界，如是宁为多不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「甚多，世尊！」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛告须菩提：「尔所国土中，所有众生若干种心，如来悉知。何以故？如来说诸心，皆为非心，是名为心。所以者何？须菩提！过去心不可得，现在心不可得，未来心不可得。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第十九品 法界通化分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？若有人满三千大千世界七宝以用布施，是人以是因缘得福多不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，世尊！此人以是因缘得福甚多。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若福德有实，如来不说得福德多；以福德无故，如来说得福德多。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十品 离色离相分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？佛可以具足色身见不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！如来不应以具足色身见。何以故？如来说具足色身，即非具足色身，是名具足色身。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？如来可以具足诸相见不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「不也，世尊！如来不应以具足诸相见。何以故？如来说诸相具足，即非具足，是名诸相具足。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十一品 非说所说分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！汝勿谓如来作是念，『我当有所说法』。莫作是念，何以故？若人言『如来有所说法』，即为谤佛，不能解我所说故。须菩提！说法者，无法可说，是名说法。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">尔时，慧命须菩提白佛言：「世尊！颇有众生于未来世，闻说是法生信心不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛言：「须菩提！彼非众生，非不众生。何以故？须菩提！众生、众生者，如来说非众生，是名众生。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十二品 无法可得分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提白佛言：「世尊！佛得阿耨多罗三藐三菩提，为无所得耶？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「如是，如是！须菩提！我于阿耨多罗三藐三菩提乃至无有少法可得，是名阿耨多罗三藐三菩提。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十三品 净心行善分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「复次，须菩提！是法平等，无有高下，是名阿耨多罗三藐三菩提；以无我、无人、无众生、无寿者，修一切善法，即得阿耨多罗三藐三菩提。须菩提！所言善法者，如来说即非善法，是名善法。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十四品 福智无比分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若三千大千世界中所有诸须弥山王，如是等七宝聚，有人持用布施；若人以此《般若波罗蜜经》，乃至四句偈等，受持、读诵、为他人说，于前福德百分不及一，百千万亿分，乃至算数、譬喻所不能及。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十五品 化无所化分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？汝等勿谓如来作是念：『我当度众生。』须菩提！莫作是念。何以故？实无有众生如来度者，若有众生如来度者，如来则有我、人、众生、寿者。须菩提！如来说有我者，即非有我，而凡夫之人以为有我。须菩提！凡夫者，如来说即非凡夫，是名凡夫。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十六品 法身非相分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！于意云何？可以三十二相观如来不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提言：「如是，如是！以三十二相观如来。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛言：「须菩提！若以三十二相观如来者，转（zhuǎn）轮圣王即是如来。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提白佛言：「世尊！如我解佛所说义，不应以三十二相观如来。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">尔时，世尊而说偈言：</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>「若以色见我，</b></font></p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>以音声求我，</b></font></p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>是人行邪道，</b></font></p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>不能见如来。」</b></font></p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十七品 无断无灭分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！汝若作是念：『如来不以具足相故，得阿耨多罗三藐三菩提。』须菩提！莫作是念：『如来不以具足相故，得阿耨多罗三藐三菩提。』」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！汝若作是念：『发阿耨多罗三藐三菩提者，说诸法断灭相。』莫作是念。何以故？发阿耨多罗三藐三菩提心者，于法不说断灭相。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十八品 不受不贪分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若菩萨以满恒河沙等世界七宝布施；若复有人知一切法无我，得成于忍，此菩萨胜前菩萨所得功德。须菩提！以诸菩萨不受福德故。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">须菩提白佛言：「世尊！云何菩萨不受福德？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！菩萨所作福德，不应贪著，是故说不受福德。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第二十九品 威仪寂净分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若有人言『如来若来若去、若坐若卧』，是人不解我所说义。何以故？如来者，无所从来，亦无所去，故名如来。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第三十品 一合理相分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若善男子、善女人以三千大千世界碎为微尘，于意云何？是微尘众宁为多不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「甚多，世尊！何以故？若是微尘众实有者，佛则不说是微尘众。所以者何？佛说微尘众，即非微尘众，是名微尘众。世尊！如来所说三千大千世界，即非世界，是名世界。何以故？若世界实有者，即是一合相。如来说一合相，即非一合相，是名一合相。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！一合相者，即是不可说，但凡夫之人贪著其事。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第三十一品 知见不生分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若人言『佛说我见、人见、众生见、寿者见』，须菩提！于意云何？是人解我所说义不？」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「世尊！是人不解如来所说义。何以故？世尊说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。」</p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！发阿耨多罗三藐三菩提心者，于一切法，应如是知，如是见，如是信解，不生法相。须菩提！所言法相者，如来说即非法相，是名法相。」</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><b>第三十二品 应化非真分</b></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">「须菩提！若有人以满无量阿僧祇世界七宝持用布施，若有善男子、善女人发菩萨心者，持于此经乃至四句偈等，受持、读诵、为人演说，其福胜彼。云何为人演说？不取于相，如如不动。何以故？</p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>一切有为法，</b></font></p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>如梦、幻、泡、影，</b></font></p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>如露亦如电，</b></font></p><p data-module-type="internal" data-text-node="1" style="text-align: center; white-space: pre-line; z-index: 40; position: relative;"><font style="color: rgb(255, 107, 0);"><b>应作如是观。」</b></font></p><p data-module-type="internal" data-text-node="1" style="text-align: left; white-space: pre-line; z-index: 40; position: relative;">佛说是经已，长老须菩提及诸比丘、比丘尼、优婆塞、优婆夷，一切世间天、人、阿修罗，闻佛所说，皆大欢喜，信受奉行。</p><!----> <!----> <div class="tag-module lineable" data-module-type="custom" style="z-index: 40; position: relative;"><div class="tag-content"><div class="tag"><span data-text-node="1">版本说明
</span></div></div> <blockquote style="white-space: pre-line; font-size: 26px; line-height: 52px;"><!----> <span data-text-node="1">1、《金刚经》流传极广，版本众多。我们利用中华电子佛典协会（CBETA：https://cbetaonline.cn/zh/T0235_001）提供的不同版本，以《大正藏》版为底本，结合其他版本，重新校对得到如下文本。CBETA是基于《大正藏》的佛典数据库。</span><!----> <span data-text-node="1"><br></span><!----> <span data-text-node="1">2、《金刚经》中有些字有两种以上读法并行，读诵时选择哪一种都可以。</span></blockquote></div><figure data-module-type="custom" style="z-index: 40; position: relative;"><img src="https://piccdn2.umiwi.com/uploader/image/ddarticle/2025060517/1878099196427968188/060517.jpeg" class="big-image"> <!----></figure> <!----><div style="user-select: none; z-index: 30; transition: top 0.1s, left 0.1s; display: none; position: absolute;"><div style="border-radius: 50%; margin: auto; background-color: rgb(255, 107, 0);"></div><div style="margin: auto; background-color: rgb(255, 107, 0);"></div><div style="border-radius: 50%; margin: auto;"></div></div><div style="user-select: none; z-index: 30; transition: top 0.1s, left 0.1s; display: none; position: absolute;"><div style="border-radius: 50%; margin: auto;"></div><div style="margin: auto; background-color: rgb(255, 107, 0);"></div><div style="border-radius: 50%; margin: auto; background-color: rgb(255, 107, 0);"></div></div><svg style="z-index: 20; pointer-events: none; width: 100%; height: 100%; position: absolute; top: 0px; left: 0px; overflow: visible;"></svg><svg style="z-index: 10; pointer-events: none; width: 100%; height: 100%; position: absolute; top: 0px; left: 0px; overflow: visible;"></svg><div style="position: absolute; width: max-content; text-align: center; line-height: 0; z-index: 50; transform: translate3d(-50%, -100%, 0px); transition: transform 0.2s, opacity 0.2s; visibility: hidden; opacity: 0;"><div class="em-menu" style="font-size: 12px; background-color: rgb(38, 38, 38); border-radius: 6px; color: rgb(221, 221, 221); border: 0px; display: inline-block; padding: 14px 5px; margin: auto; height: 66px; line-height: 66px; cursor: pointer;"><span class="em-menu-item" style="line-height: 1.24rem; padding: 0px 15px; color: rgb(221, 221, 221); display: inline-block;"><span class="em-menu-item-icon iconfont iget-icon-note" style="display: block; color: rgb(204, 204, 204); font-size: 20px; margin-bottom: 2px;"></span>写笔记</span><span class="em-menu-item em-menu-item-select" style="line-height: 1.24rem; padding: 0px 15px; color: rgb(221, 221, 221); display: inline-block;"><span class="em-menu-item-icon iconfont iget-icon-note-line" style="display: block; color: rgb(204, 204, 204); font-size: 20px; margin-bottom: 2px;"></span>划线</span><span class="em-menu-item em-menu-item-highlight" style="line-height: 1.24rem; padding: 0px 15px; color: rgb(221, 221, 221); display: inline-block;"><span class="em-menu-item-icon iconfont iget-icon-delete-line" style="display: block; color: rgb(204, 204, 204); font-size: 20px; margin-bottom: 2px;"></span>删除划线</span><span class="em-menu-item em-menu-item-copy" style="line-height: 1.24rem; padding: 0px 15px; color: rgb(221, 221, 221); display: inline-block;"><span class="em-menu-item-icon iconfont iget-icon-copy" style="display: block; color: rgb(204, 204, 204); font-size: 20px; margin-bottom: 2px;"></span>复制</span></div><div class="em-menu-triangle" style="margin: -1px auto 10px; border-top: 8px solid rgb(38, 38, 38); border-right: 8px solid transparent; border-left: 8px solid transparent; width: 0px; height: 0px;"></div></div></div></div></div>

<div class="article-time-info iget-common-c3 iget-common-f4"><!----> <div class="article-publish-time">
                  首次发布: 2025年6月8日 晚上7:24
                </div></div>
</body>
</html>